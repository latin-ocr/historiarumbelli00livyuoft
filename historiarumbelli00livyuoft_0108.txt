104 Τ. leu LIBER> xxm.

non plus quingentos Romanum amisisse. Sive tanta, sive minor,
victoria fuit, ingens eo die res, ac nescio, an maxima illo bello
gesta sit, non vinci enim ab Hannibale vincentibus difficilius fuit,
quam postea vincere.

XVII. Hannibal, spe potiundae Nolae adempta, quum Acerras
recessisset, Marcellus extemplo, clausis portis custodibusque dis-
positis, ne quis egrederetur, quaestionem in foro de iis, qui clam
in colloquiis hostium fuerant, habuit: supra septuaginta, dam-
natos proditioniS, securi percussit, bonaque eorum jussit publica
populi Romani esse ; et, summa rerum senatui tradita, cum
exercitu omni profectus, supra Suessulam castris positis consedit.
Poenus, Acerras primum ad voluntariam deditionem conatus per-
licere, postquam obstinatos vidit, obsidere inde atque oppugnare
parat. ceterum Acerranis plus animi, quam virium, erat. Itaque,
desperata tutela urbis, ut circumvallari moenia viderunt, prius—
quam continuarentur hostium opera, per intermissa munimenta,
neglectasque custodias, silentio noctis dilapsi, per vias inviaque,
qua quemque aut consilium aut error tulit, in urbes Campaniae,
quas satis certum erat non mutasse fidem, pei-fugerunt. Hanni-
bal, Acerris direptis atque incensis, quum a Casilino dictatorem
Romanum legionesque novas acciri nunciassent, ne quis, tam
propinquis hostium castris, Capuam quoque recurrat, exercitum
ad Casilinum ducit. Casilinum eo tempore quingenti Praenes·
tini habebant, cum paucis Romanis Latinique nominis, quos
eodem audita Cannensis clades contulerat. hi, non confecto Prae-
neste ad diem delectu, serius profecti domo, quum CasilInum ante
adversae pugnae famam venissent, et aliis aggregarent sese Ro-
manis sociisque, profecti a Casilino quum satis magno agmine
irent ; avertit eos retro Casilinum nuncius Cannensis pugnae. ibi
quum dies aliquot suspecti Campanis, timentesque, cavendis aa:
struendis in vicem insidiis traduxissent, jamque de Capuae defec—
tione agi, accipique Hannibalern, satis pro certo habuere, inter-
fectis nocte oppidanis, partem urbis, quae cis Vulturnum est, (eo
enim dividitur amni) occupavere. idque praesidium Casilini
habebant Romani. Additur et Perusina cohors, homines quad-
ringenti sexaginta, eodem nuncio, quo Praenestini paucos ante
dies, Casilinum compulsi. et satis ferme armatorum ad tam exigua
moenia, et flumine altera parte cincta, tuenda erat. penuria
frumenti, nimium etiam ut videretur hominum, efficiebat.

XVIII. Hannibal, quum jam inde haud procul esset, Gaetulos
cum praefecto, nomine Isalca, praemittit : ac primo, si fiat collo-
quii copia, verbis benignis ad portas aperiendas, praesidiumque
accipiendum, perlicere jubet ; si in pertinacia perstent, rem
gerere, ac tentare, si qua parte invadere urbem possit. Ubi ad
moenia accessere, quia silentium erat, solitudo visa; metuque
concessum, barbarus, ratus, moliri portas, et claustra refringere,

