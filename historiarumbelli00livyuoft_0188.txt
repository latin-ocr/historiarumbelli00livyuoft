184 Τ. 1.1v11 mann xxv.

Campanus hospes erat, perfamiliari hospitio junctus. creverat
consuetudo, quod aeger Romae apud Crispinum Badius, ante
defectionem Campanam, liberaliter comiterque curatus fuerat.
Tum Badius, progressus ante stationes, quae pro porta stabant,
vocari Crispinum jussit. quod ubi est Crispino nunciatum, ratus
colloquium amicum ac familiare quaeri, manente memoria, etiam
in discidio publicorum foederum, privati juris, paulum a ceteris
processit. Postquam in conspectum venere, “ Provoco te,” inquit,
“ ad pugnam, Crispine,” Badius. “ Conscendamus equos, sum—
motisque aliis uter bello melior sit decernamus.” Ad ea Crispinus,
nec sibi, nec illi, ait, hostes deesse, in quibus virtutem ostendant ;
se, etiamsi in acie occurrat, declinaturum, ne hospitali caede
dextram violet: conversusque abibat. Enimvero ferocius tum
Campanus increpare mollitiem ignaviamque, et se digna probra
in insontem jacere, hospitalem hostem appellans, simulantemque
parcere, cui sciat parem se non esse. si parum, publicis foederibus
ruptis, dirempta simul et privata jura esse putet, Badium Cam-
panum T. Quinctio Crispino Romano palam, duobus exercitibus
audientibus, renunciare hospitium. Nihil sibi cum eo consocia-
tum ε nihil foederatum hosti cum hoste, cujus patriam ac penates
publicos privatosque oppugnatum venisset. Si vir esset, congre-
deretur. Diu cunctantem, Crispinum perpulere turmales, ne
impune insultare Campanum pateretur. itaque, tantum moratus,
dum imperatores consuleret, permitterentne sibi extra ordinem
in provocantem hostem pugnare, permissu eorum arma cepit,
equumque conscendit, et Badium, nomine compellans, ad pugnam
evocavit. Nulla mora a Campano facta est. infestis equis con-
currerunt. Crispinus supra scutum sinistrum humerum Badio
hasta transfixit, superque delapsum cum vulnere ex equo desiluit,
ut pedes jacentem conficeret. Badius, priusquam opprimeretur,
parma atque equo relicto, ad suos aufugit. Crispinus, equum,
armaque capta, et cruentam cuspidem, insignis spoliis, ostentans,
cum magna laude et gratulatione militum ad consules est deductus,
laudatusque ibi magnifice, et donis donatus.

XIX. Hannibal ex agro Beneventano castra ad Capuam quum
movisset, tertio post die, quam venit, copias in aciem eduxit:
haudquaquam dubius, quod Campanis, absente se, paucos ante
dies secunda fuisset pugna, quin multo minus se suumque toties
victorem exercitum sustinere Romani possent. Ceterum, post-
quam pugnari coeptum est, equitum maxime incursu, quum
jaculis obrueretur, laborabat Romana acies, donec signum equiti-
bus datum est, ut in hostem admitterent equos. ita equestre
proelium erat: quum procul visus Sempronianus exercitus, cui
Cn. Cornelius quaestor praeerat, utrique parti parem metum
praebuit, ne hostes novi adventarent. Velut ex composito, utrin-
que signum receptui datum: reductique in eastra prope aequo

